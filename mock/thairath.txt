“ทักษิณ ชินวัตร” ร่วมโต๊ะเจ้าสัวระดับท็อปประเทศ “ธนินท์ - สารัชถ์ - คีรี” งานดินเนอร์ทอล์ก ขณะคนการเมือง-นักธุรกิจแห่ฟังวิสัยทัศน์ หลังกลับไทยครบ 1 ปี จับตาขั้วการเมืองจัดโผ ครม. พบ “ธรรมนัส” นั่งข้าง “เดชอิศม์” เมื่อเวลา 17.00 น. วันที่ 22 สิงหาคม 2567 ที่พารากอนฮอลล์ ชั้น 5 สยามพารากอน เนชั่นทีวี จัดดินเนอร์ทอล์ก หัวข้อ Vision For Thailand 2024 โดยมี นายทักษิณ ชินวัตร อดีตนายกรัฐมนตรี ร่วมแสดงวิสัยทัศน์ด้วย ซึ่งเป็นงานแรกที่ นายทักษิณ ขึ้นพูดหลังจากเดินทางกลับประเทศไทยเมื่อวันที่ 22 สิงหาคม 2566 โดยงานนี้มีบรรดานักการเมืองและภาคธุรกิจ ภาคเอกชน เข้าร่วมรับฟังจำนวนมาก อาทิ นายภูมิธรรม เวชยชัย รองนายกรัฐมนตรีและรัฐมนตรีว่าการกระทรวงพาณิชย์  นายสุริยะ จึงรุ่งเรืองกิจ รองนายกรัฐมนตรีและรัฐมนตรีว่าการกระทรวงคมนาคม  ร.อ.ธรรมนัส พรหมเผ่า รัฐมนตรีว่าการกระทรวงเกษตรและสหกรณ์  นายประเสริฐ จันทรรวงทอง รัฐมนตรีว่าการกระทรวงดิจิทัลเพื่อเศรษฐกิจและสังคม  พ.ต.อ.ทวี สอดส่อง รัฐมนตรีว่าการกระทรวงยุติธรรม  นายชัยชนะ เดชเดโช สส.นครศรีธรรมราช พรรคประชาธิปัตย์  นางพวงเพ็ชร ชุนละเอียด อดีตรัฐมนตรีประจำสำนักนายกรัฐมนตรี ... นอกจากนี้ ยังมี นายสุชาติ ชมกลิ่น รัฐมนตรีช่วยว่าการกระทรวงพาณิชย์  นายคีรี กาญจนพาสน์ ประธานกรรมการบริษัท บีทีเอส กรุ๊ป โฮลดิงส์ จำกัด  นายเกรียง กัลป์ตินันท์ รัฐมนตรีช่วยว่าการกระทรวงมหาดไทย  นายไชยา พรหมา อดีตรัฐมนตรีช่วยว่าการกระทรวงเกษตรและสหกรณ์  โรเบิร์ต เอฟ. โกเดค เอกอัครราชทูตสหรัฐอเมริกาประจำประเทศไทย กระทรวงการต่างประเทศสหรัฐฯ  นายพิชัย นริพทะพันธุ์ อดีตรัฐมนตรีว่าการกระทรวงพลังงาน  นายเสริมศักดิ์ พงษ์พานิช รัฐมนตรีว่าการกระทรวงการท่องเที่ยวและกีฬา  นายพิพัฒน์ รัชกิจประการ รัฐมนตรีว่าการกระทรวงแรงงาน  นายวราวุธ ศิลปอาชา รัฐมนตรีว่าการกระทรวงพัฒนาสังคมและความมั่นคงของมนุษย์  น.ส.สุดาวรรณ หวังศุภกิจโกศล รัฐมนตรีว่าการกระทรวงวัฒนธรรม  นายฉัตรชัย พรหมเลิศ อดีตปลัดกระทรวงมหาดไทย  นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม  นายพิชัย ชุณหะวชิร รองนายกรัฐมนตรีและรัฐมนตรีว่าการกระทรวงการคลัง จากนั้นเวลา 17.50 น. นายทักษิณ พร้อมด้วย น.ส.พินทองทา ชินวัตร คุณากรวงศ์ บุตรคนที่ 2 ซึ่งเป็นลูกสาวคนโต  นายณัฐพงศ์ คุณากรวงศ์ สามีของ น.ส.พินทองทา และนายปิฎก สุขสวัสดิ์ สามีของ น.ส.แพทองธาร ชินวัตร นายกรัฐมนตรี เดินทางมาถึง โดยทันทีที่ นายทักษิณ มาถึงงาน นายสุชาติ ได้เดินเข้าไปไหว้ เช่นเดียวกับ นายอรรถกร ศิริลัทยากร รัฐมนตรีช่วยว่าการกระทรวงเกษตรและสหกรณ์ พร้อมฝากเนื้อฝากตัว ก่อนที่ นายทักษิณ จะตบไหล่และทักทาย ต่อมา นายทักษิณ ถ่ายภาพหมู่หน้าแบ็กดรอป ขนาบข้างด้วย 2 เจ้าสัว คือ นายธนินท์ เจียรวนนท์ ประธานกรรมการอาวุโส ของเครือเจริญโภคภัณฑ์ และ นายคีรี กาญจนพาสน์ ประธานกรรมการ บริษัท บีทีเอส กรุ๊ป โฮลดิ้งส์ จำกัด ทั้งนี้ นายทักษิณ เดินเข้าภายในงาน ได้เดินทักทายบรรดาแขกวีไอพี ทั้งภาคการเมือง เอกชน ช่วงหนึ่ง นายทักษิณ ได้เดินเข้าไปหา นายชัยชนะ เดชเดโช และตบเบาๆ ที่ไหล่ จากนั้น นายชาดา ไทยเศรษฐ์ รัฐมนตรีช่วยว่าการกระทรวงมหาดไทย เดินเข้ามาพูดคุยกันด้วยท่าทีกระซิบกระซาบที่ข้างหูนายทักษิณ ขณะที่ ร.อ.ธรรมนัส นั่งโต๊ะเดียวกับ นายเดชอิศม์ ขาวทอง เลขาธิการพรรคประชาธิปัตย์ ส่วนโต๊ะที่ นายทักษิณ นั่ง เป็นโต๊ะจัดเลี้ยงกลมขนาดใหญ่ มีบรรดาเจ้าสัวของประเทศและภาคเอกชนนั่งร่วมโต๊ะ อาทิ นายสารัชถ์ รัตนาวะดี ประธานเจ้าหน้าที่บริหารและกรรมการบริษัท กัลฟ์ เอ็นเนอร์จี ดีเวลลอปเมนท์ จำกัด (มหาชน)  นายธนินท์ เจียรวนนท์  นายคีรี กาญจนพาสน์  นางศุภลักษณ์ อัมพุช ประธานกรรมการบริหารกลุ่มเดอะมอลล์ เป็นต้น ขณะเดียวกัน บรรดาแขกที่ร่วมงานก็ได้ทยอยเดินเข้าไปหา นายทักษิณ เพื่อที่จะทักทายพูดคุยและมอบนามบัตรให้กับ นายทักษิณ ก่อนเข้าสู่บรรยากาศของการแสดงวิสัยทัศน์. (ภาพ : ธนัท ชยพัทธฤทธี)
