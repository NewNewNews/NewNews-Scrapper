วันที่ 22 ส.ค. 2567 ที่พารากอน ฮอล์ ชั้น 5 ห้างสรรพสินค้าสยามพารากอน "เนชั่น กรุ๊ป" จัดงาน "Vision For Thailand" มีนายทักษิณ ชินวัตร อดีตนายกรัฐมนตรี เดินทางมาร่วมงาน พร้อมกับกล่าวปาถกฐา "วิสัยทัศน์ประเทศไทย" โดยพูดถึงโครงการแจกเงินดิจิทัลวอลเล็ตอนหนึ่งว่า เท่าที่ทราบ เท่าที่เขาเล่าให้ฟัง เนื่องจากว่ามีคนค้าน คนอาจไม่เข้าใจว่ามันคืออะไร ค้านไว้ก่อน บางคนก็ค้านจนลืมไปว่า ตัวเองคือส่วนหนึ่งของต้มยำกุ้ง 
จริง ๆ ดิจิทัลวอลเล็ตเป็นการยิงนก 3 ตัวด้วยกระสุนนัดเดียว อันแรกคือกระตุ้นเศรษฐกิจ จำเป็นต้องกระตุ้น ประเทศเราโตช้ามานาน GDP น้อยกว่าคนอื่นทั้งหมดโดยเฉลี่ย เพราะไม่มีเงินในระบบเกี่ยวข้อง แบงก์ชาติไม่อยากให้แบงก์พาณิชย์เดือดร้อน เพราะถ้าเงินเยอะ แบงก์พาณิชย์ขาดทุน ก็ดูดออก แบงก์พาณิชย์ก็สบายดี

แต่จริง ๆ แล้วควรทิ้งเงินไว้ในระบบทางพาณิชย์ส่วนหนึ่ง ให้เขาใช้ความพยายามช่วยเหลือ SME ช่วยเหลือนักธุรกิจ แต่ตรงนี้ก็ต้องหาความพอดี ไม่ได้บอกว่าไม่ให้ดูด แต่ต้องมีความพอดีว่า แบงก์พาณิชย์ทำงาน ใช้ความพยายามช่วยเศรษฐกิจบ้าง พอมองเห็นว่าเงินไม่พอ รัฐบาลจึงกระตุ้นเศรษฐกิจ

"ทีนี้การกระตุ้นทำไมเป็นดิจิทัลวอลเล็ต ทำไมไม่เป็นเงินสด ขอเล่าว่า ดิจิทัลวอลเล็ต จริง ๆ ข้างหลังบ้านคือระบบ "บล็อกเชน" มีสมาร์ทคอนแทรค หรือการควบคุมการใช้เงินได้ เช่น ให้ใช้ในเขตนี้ อำเภอนี้ ซื้อของประเภทนี้ เพื่อให้กระตุ้นเศรษฐกิจแม่นยำ อยู่ในพื้นที่ใครพื้นที่มั่น เศรษฐกิจชุ่มฉ่ำทั้งประเทศ เป็นความต้องการใช้ดิจิทัลวอลเล็ต รวมถึงอยากให้คนไทยถึงรากหญ้า ได้เรียนรู้เทคโนโลยี ชาวนาไม่เรียนหนังสือเลย แต่ใช้เฟซบุ๊กก็เป็น ใช้ไลน์ก็ได้ ก็เหมือนกัน เดี๋ยวเรียนรู้ ดิจิทัลวอลเล็ตก็เข้าใจ" นายทักษิณ กล่าว

นายทักษิณ กล่าวอีกว่า เมื่อเรียนรู้แล้ว ต้องใช้ต่อไป ในครั้งหน้าเราจะได้ทั้งดิจิทัลไอดี ซูเปอร์แอป เพื่อให้คนเข้าไป One-Site ใช้กับทุกบริการของภาครัฐได้หมด และอีกหน่อย อาจออกพันธบัตรผ่านประชาชนรายย่อย ให้ประชาชนใช้แทนเงินสดได้ นี่คือสิ่งที่เราหวังว่า ดิจิทัลวอลเล็ตเป็นประโยชน์กับประเทศมากกว่าการกระตุ้นเศรษฐกิจ

นายทักษิณ กล่าวด้วยว่า แต่วันนี้เมื่อถึงขั้นนี้ มีการค้านไม่เข้าใจ และตั้งงบกลางปี 2567 ต้องใช้ภายใน ก.ย. 2567 ทางคณะกรรมการฯ เล่าให้ฟังว่า ขณะที่ใช้งบราว 1.45 แสนล้านบาท ไปใช้กับกลุ่มเปราะบาง 13.5 ล้านคน และใช้กับคนพิการ ซึ่งไม่ใช่อยู่ในกลุ่มเปราะบางอีก 1 ล้าน รวม 14.5 ล้านคน เป็นการกระตุ้นเศรษฐกิจเบื้องต้น แสนกว่าล้านเดือน ก.ย. พอเดือน ต.ค.งบใหม่ออก คนลงทะเบียนเกือบ 30 ล้านคน ก็ถูกคัดว่าคุณสมบัติครบหรือไม่ ซ้ำกับกลุ่มผู้พิการหรือไม่ เหลือเท่าไหร่ ก็เอางบที่เบิกได้จ่ายต่อให้กับกลุ่มที่ลงทะเบียนแล้ว

แต่จ่ายครั้งนี้ ถ้าระบบเสร็จ ก็เป็นระบบดิจิทัลวอลเล็ต เพราะต้องการกระตุ้นเศรษฐกิจที่แม่นยำ แต่กระตุ้นมากได้ไหม ได้ บางคนไปจ่ายในสิ่งที่ไม่ได้ช่วยให้เกิดขยายตัวทางเศรษฐกิจ อันไหนระบบทัน ก็ทำด้วยดิจิทัลวอลเล็ต นี่คือสิ่งที่กำลังจะทำกัน