เมื่อวันที่ 22 ส.ค. ที่พารากอนฮอลล์ ห้างสรรพสินค้าสยามพารากอน สื่อในเครือเนชั่น จัดงาน Dinner Talk Vision for Thailand 2024 เปิดเวทีแสดงวิสัยทัศน์ครั้งสำคัญ ของนายทักษิณ ชินวัตร อดีตนายกรัฐมนตรี เพื่อรู้ถึงทิศทางเศรษฐกิจจะขับเคลื่อนไปอย่างไร และทิศทางการเมืองไทยจากนี้ต่อไป ทันทีที่นายทักษิณ เดินทางมาถึง ได้เข้ามานั่งพักที่ SCBX พร้อมพูดคุยกับนักธุรกิจ และนักการเมืองที่เดินทางมาร่วมงาน อาทิ นายภูมิธรรม เวชยชัย รองนายกรัฐมนตรี และรมว.พาณิชย์ นายสุริยะ จึงรุ่งเรืองกิจ รองนายกรัฐมนตรี และรมว.คมนาคม นายจุลพันธ์ อมรวิวัฒน์ รมช.คลัง นพ.พรหมินทร์ เลิศสุริย์เดช อดีตเลขาธิการนายกรัฐมนตรี นายสุวัจน์ ลิปตพัลลภ ประธานพรรคชาติพัฒนา นายธนินท์ เจียรวนนท์ อดีตประธานกรรมการของเครือเจริญโภคภัณฑ์ และนายคีรี กาญจนพาสน์ ประธานกรรมการบริษัท บีทีเอส กรุ๊ป โฮลดิ้งส์ จำกัด หลังจากนั้น นายทักษิณ ได้เดินขึ้นมาที่ด้านหน้าบริเวณงาน และรับชมนิทรรศการที่จัดขึ้น พร้อมถ่ายภาพร่วมกันกับนักการเมือง นักธุรกิจ และคณะผู้บริหารในเครือเนชั่น ผู้สื่อข่าวรายงานเพิ่มเติมว่า นักการเมืองมาร่วมงานคึกคัก อาทิ นายวราวุธ ศิลปอาชา รมว.การพัฒนาสังคมและความมั่นคงของมนุษย์ ในฐานะหัวหน้าพรรคชาติไทยพัฒนา นายประเสริฐ จันทรรวงทอง รมว.ดิจิทัลเพื่อเศรษฐกิจและสังคม พ.ต.อ.ทวี สอดส่อง รมว.ยุติธรรม น.ส.จิราพร สินธุไพร รัฐมนตรีประจำสำนักนายกรัฐมนตรี นายชาดา ไทยเศรษฐ์ รมช.มหาดไทย นายสุชาติ ชมกลิ่น รมช.พาณิชย์ นางพวงเพ็ชร ชุนละเอียด อดีตรัฐมนตรีประจำสำนักนายกรัฐมนตรี รวมไปถึงเหล่าบรรดานักธุรกิจจำนวนมากที่มาร่วมงาน นอกจากนี้มีครอบครัวนำโดย นายพานทองแท้ ชินวัตร ลูกชาย น.ส.พินทองทา คุณากรวงศ์ ชินวัตร ลูกสาว นายณัฐพงศ์ คุณากรวงศ์ สามีของ น.ส.พินทองทา ร่วมงานด้วย สำหรับกำหนดการของนายทักษิณ เวลา 19.00-19.50 น. จะขึ้นแสดงวิสัยทัศน์ หัวข้อ Vision for Thailand พูดถึงแนวทางเศรษฐกิจที่จะสร้างความเชื่อมั่นให้กับประเทศไทย ซึ่งคาดว่าจะทำให้เห็นยุทธศาสตร์พรรคเพื่อไทย ทั้งระยะกลางและยาว และการดึงนักลงทุนต่างชาติเข้าลงทุนในอุตสาหกรรมใหม่ (S Curve) และนโยบายต่างๆ ที่เป็นปัจจัยหนุนตลาดให้เติบโตขึ้น
